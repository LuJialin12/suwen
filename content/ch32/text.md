# 気厥論篇第三十七．

黄帝問曰．五蔵六府．寒熱相移者何．
岐伯曰．腎移寒於肝．癰腫少気．
脾移寒於肝．癰腫筋攣．
肝移寒於心．狂隔中．
心移寒於肺．肺消．肺消者．飲一溲二．死不治．

肺移寒於腎．為涌水．涌水者．按腹不堅．水気客於大腸．疾行則鳴濯濯．如嚢裹漿．水之病也．

脾移熱於肝．則為驚衄．
肝移熱於心．則死．
心移熱於肺．伝為鬲消．
肺移熱於腎．伝為柔痓．
腎移熱於脾．伝為虚腸澼．死不可治．

胞移熱於膀胱．則癃溺血．
膀胱移熱於小腸．鬲腸不便．上為口麋．
小腸移熱於大腸．為虙瘕．為沈．
大腸移熱於胃．善食而痩入．謂之食亦．
胃移熱於胆．亦曰食亦．

胆移熱於脳．則辛頞鼻淵．鼻淵者．濁涕下不止也．伝為衄衊瞑目．故得之気厥也．