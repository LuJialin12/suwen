# 六節蔵象論篇第九 #

黄帝問曰、余聞天以六六之節、以成一歳、人以九九制会、計人亦有三百六十五節、以為天地久矣、不知其所謂也、
岐伯対曰、昭乎哉問也、請遂言之、夫六六之節、九九制会者、所以正天之度、気之数也、天度者、所以制日月之行也、気数者、所以紀化生之用也、天為陽、地為陰、日為陽、月為陰、行有分紀、周有道理、日行一度、月行十三度而有奇焉、故大小月三百六十五日而成歳、積気余而盈閏矣、立端於始、表正於中、推余於終、而天度畢矣、

帝曰、余已聞天度矣、願聞気数何以合之、岐伯曰、天以六六為節、地以九九制会、天有十日、日六竟而周甲、甲六復而終歳、三百六十日法也、夫自古通天者、生之本、本於陰陽、其気九州九竅、皆通乎天気、故其生五、其気三、三而成天、三而成地、三而成人、三而三之、合則為九、九分為九野、九野為九蔵、故形蔵四、神蔵五、合為九蔵、以応之也、

帝曰、余已聞六六九九之会也、夫子言積気盈閏、願聞何謂気、請夫子発蒙解惑焉、
岐伯曰、此上帝所秘、先師伝之也、
帝曰、請遂聞之、
岐伯曰、五日謂之候、三候謂之気、六気謂之時、四時謂之歳、而各従其主治焉、五運相襲、而皆治之、終期之日、周而復始、時立気布、如環無端、候亦同法、
故曰、不知年之所加、気之盛衰、虚実之所起、不可以為工矣、

帝曰、五運之始、如環無端、其太過不及何如、岐伯曰、五気更立、各有所勝、盛虚之変、此其常也、
帝曰、平気何如、
岐伯曰、無過者也、
帝曰、太過不及奈何、
岐伯曰、在経有也、
帝曰、何謂所勝、

岐伯曰、
春勝長夏、長夏勝冬、冬勝夏、夏勝秋、秋勝春、所謂得五行時之勝、各以気命其蔵、

帝曰、何以知其勝、
岐伯曰、求其至也、皆帰始春、未至而至、此謂太過、則薄所不勝、而乗所勝也、命曰気淫、
不分邪僻内生、工不能禁、至而不至、此謂不及、則所勝妄行、而所生受病、所不勝薄之也、命曰気迫、所謂求其至者、気至之時也、謹候其時、気可与期、失時反候、五治不分、邪僻内生、工不能禁也、

帝曰、有不襲乎、
岐伯曰、蒼天之気、不得無常也、気之不襲、是謂非常、非常則変矣、
帝曰、非常而変奈何、
岐伯曰、変至則病、所勝則微、所不勝則甚、因而重感於邪則死矣、故非其時則微、当其時則甚也、

帝曰善、余聞気合而有形、因変以正名、天地之運、陰陽之化、其於万物、孰少孰多、可得聞乎、
岐伯曰、悉哉問也、天至広不可度、地至大不可量、大神霊問、請陳其方、草生五色、五色之変、不可勝視、草生五味、五味之美、不可勝極、嗜欲不同、各有所通、天食人以五気、地食人以五味、五気入鼻、蔵於心肺、上使五色修明、音声能彰、五味入口、蔵於腸胃、味有所蔵、以養五気、気和而生、津液相成、神乃自生、

帝曰、蔵象何如、
岐伯曰、心者、生之本、神之変也、其華在面、其充在血脉、為陽中之太陽、通於夏気、肺者、気之本、魄之処也、其華在毛、其充在皮、為陽中之太陰、通於秋気、腎者、主蟄封蔵之本、精之処也、其華在髪、其充在骨、為陰中之少陰、通於冬気、肝者、罷極之本、魂之居也、其華在爪、其充在筋、以生血気、其味酸、其色蒼、此為陽中之少陽、通於春気、脾胃大腸小腸三焦膀胱者、倉廩之本、営之居也、名曰器、能化糟粕、転味而入出者也、其華在唇四白、其充在肌、其味甘、其色黄、此至陰之類、通於土気、凡十一蔵、取決於胆也、

故人迎一盛、病在少陽、二盛病在太陽、三盛病在陽明、四盛已上為格陽、寸口一盛、病在厥陰、二盛病在少陰、三盛病在太陰、四盛已上為関陰、人迎与寸口倶盛、四倍已上為関格、関格之脉嬴、不能極於天地之精気、則死矣、
