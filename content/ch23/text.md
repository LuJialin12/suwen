# 宣明五気篇第二十三　

五味所入．酸入肝．辛入肺．苦入心．鹹入腎．甘入脾．是謂五入．

五氣所病．心爲噫．肺爲咳．肝爲語．脾爲呑．腎爲欠．爲嚔．胃爲氣逆．爲噦．爲恐．大腸小腸爲泄．下焦溢爲水．膀胱不利爲癃．不約爲遺溺．膽爲怒．是謂五病．

五精所并．精氣并於心則喜．并於肺則悲．并於肝則憂．并於脾則畏．并於腎則恐．是謂五并．虚而相并者也．

五臓所悪．心悪熱．肺悪寒．肝悪風．脾悪湿．腎悪燥．是謂五悪．

五臓化液．心爲汗．肺爲涕．肝爲涙．脾爲涎．腎爲唾．是謂五液．

五味所禁．辛走氣．氣病無多食辛．鹹走血．血病無多食鹹．苦走骨．骨病無多食苦．甘走肉．肉病無多食甘．酸走筋．筋病無多食酸．是謂五禁．無令多食．

五病所発．陰病発於骨．陽病発於血．陰病発於肉．陽病発於冬．陰病発於夏．是謂五発．

五邪所乱．邪入於陽則狂．邪入於陰則痺．搏陽則爲巓疾．搏陰則爲瘖．陽入之陰則静．陰出之陽則怒．是謂五乱．

五邪所見．春得秋脉．夏得冬脉．長夏得春脉．秋得夏脉．冬得長夏脉．名曰陰出之陽．病善怒不治．是謂五邪．皆同命死不治．

五臓所藏．心藏神．肺藏魄．肝藏魂．脾藏意．腎藏志．是謂五臓所藏．

五臓所主．心主脉．肺主皮．肝主筋．脾主肉．腎主骨．是謂五主．

五労所傷．久視傷血．久臥傷氣．久坐傷肉．久立傷骨．久行傷筋．是謂五労所傷．

五脉応象．肝脉絃．心脉鉤．脾脉代．肺脉毛．腎脉石．是謂五臓之脉．