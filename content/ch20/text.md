# 三部九候論篇第二十．
黄帝問曰．余聞九鍼於夫子．衆多博大．不可勝数．余願聞要道．以属子孫．伝之後世．著之骨髄．蔵之肝肺．歃血而受．不敢妄泄．令合天道．必有終始．上応天光星辰暦紀．下副四時五行．貴賎更互．冬陰夏陽．以人応之奈何．願聞其方．
岐伯対曰．妙乎哉問也．此天地之至数．

帝曰．願聞天地之至数．合於人形血気．通決死生．為之奈何．
岐伯曰．天地之至数．始於一．終於九焉．一者天．二者地．三者人．因而三之．三三者九．以応九野．故人有三部．部有三候．以決死生．以処百病．以調虚実而除邪疾．

帝曰．何謂三部．
岐伯曰．
有下部．有中部．有上部．部各有三候．三候者．有天有地有人也．必指而導之．乃以為真．
上部天．両額之動脉．
上部地．両頬之動脉．
上部人．耳前之動脉．
中部天．手太陰也．
中部地．手陽明也．
中部人．手少陰也．
下部天．足厥陰也．
下部地．足少陰也．
下部人．足太陰也．
故下部之天以候肝．地以候腎．人以候脾胃之気．

帝曰．中部之候奈何．
岐伯曰．亦有天．亦有地．亦有人．天以候肺．地以候胸中之気．人以候心．

帝曰．上部以何候之．
岐伯曰．
亦有天．亦有地．亦有人．天以候頭角之気．地以候口歯之気．人以候耳目之気．三部者．各有天．各有地．各有人．三而成天．三而成地．三而成人．三而三之．合則為九．九分為九野．九野為九蔵．
故神蔵五．形蔵四．合為九蔵．五蔵已敗．其色必夭．夭必死矣．

帝曰．以候奈何．
岐伯曰．
必先度其形之肥痩．以調其気之虚実．実則瀉之．虚則補之．必先去其血脉．而後調之．無問其病．以平為期．

帝曰．決死生奈何．
岐伯曰．
形盛脉細．少気不足以息者危．形痩脉大．胸中多気者死．形気相得者生．参伍不調者病．三部九候．皆相失者死．上下左右之脉．相応如参舂者．病甚．上下左右相失．不可数者死．中部之候．雖独調．与衆蔵相失者死．中部之候．相減者死．目内陷者死．

帝曰．何以知病之所在．
岐伯曰．
察九候．独小者病．独大者病．独疾者病．独遅者病．独熱者病．独寒者病．独陷下者病．
以左手足上．上去踝五寸按之．庶右手足当踝而弾之．其応過五寸以上．蠕蠕然者不病．
其応疾．中手渾渾然者病．中手徐徐然者病．其応上不能至五寸．弾之不応者死．是以脱肉身不去者死．中部乍疏乍数者死．其脉代而鉤者．病在絡脉．九候之相応也．上下若一．不得相失．一候後則病．二候後則病甚．三候後則病危．所謂後者．応不倶也．察其府蔵．以知死生之期．必先知経脉．然後知病脉．真蔵脉見者．勝死．足太陽気絶者．其足不可屈伸．死必戴眼．

帝曰．冬陰夏陽奈何．
岐伯曰．
九候之脉．皆沈細懸絶者．為陰主冬．故以夜半死．
盛躁喘数者．為陽主夏．故以日中死．
是故寒熱病者．以平旦死．
熱中及熱病者．以日中死．
病風者．以日夕死．
病水者．以夜半死．
其脉乍疏乍数．乍遅乍疾者．日乗四季死．
形肉已脱．九候雖調．猶死．
七診雖見．九候皆従者．不死．所言不死者．風気之病．及経月之病．似七診之病而非也．故言不死．
若有七診之病．其脉候亦敗者死矣．
必発噦噫．
必審問其所始病．与今之所方病．而後各切循其脉．視其経絡浮沈．以上下逆従循之．
其脉疾者不病．其脉遅者病．脉不往来者死．皮膚著者死．

帝曰．其可治者奈何．
岐伯曰．
経病者．治其経．孫絡病者．治其孫絡血．血病身有痛者．治其経絡．
其病者在奇邪．奇邪之脉．則繆刺之．留痩不移．節而刺之．上実下虚．切而従之．索其結絡脉．刺出其血．以見通之．瞳子高者．太陽不足．戴眼者．太陽已絶．此決死生之要．不可不察也．手指及手外踝上五指留鍼．