#熱論篇第三十一．

黄帝問曰、今夫熱病者、皆傷寒之類也。或愈或死。其死皆以六七日之間。其愈皆以十日以上者、何也。不知其解、願聞其故。
岐伯対曰、巨陽者、諸陽之属也。其脈連於風府。故為諸陽主気也。人之傷於寒也、則為病熱。熱雖甚不死。其両感於寒而病者、必不免於死。

帝曰、願聞其状。
岐伯曰、傷寒一日、巨陽受之。故頭項痛、腰脊強。
二日、陽明受之。陽明主肉、其脈侠鼻絡於目。故身熱、目疼而鼻乾、不得臥也。
三日、少陽受之。少陽主胆、其脈循脇絡於耳。故胸脇痛而耳聾。三陽経絡、皆受其病。而未入於蔵者、故可汗而已。四日、太陰受之。太陰脈布胃中、絡於嗌。故腹満而嗌乾。五日、少陰受之。少陰脈貫腎絡於肺、繋舌本。故口燥舌乾而渇。六日、厥陰受之。厥陰脈循陰器而絡於肝。故煩満而嚢縮。三陰三陽、五蔵六府、皆受病。栄衛不行、五蔵不通、則死矣。其不両感於寒者、七日、巨陽病衰。頭痛少愈。八日、陽明病衰。身熱少愈。九日、少陽病衰。耳聾微聞。十日、太陰病衰。腹減如故、則思飲食。十一日、少陰病衰。渇止不満、舌乾已而嚔。十二日、厥陰病衰。嚢縦、少腹微下、大気皆去、病日已矣。

帝曰、治之奈何。
岐伯曰、治之各通其蔵脈。病日衰已矣。其未満三日者、可汗而已。其満三日者、可泄而已。

帝曰、熱病已愈、時有所遺者、何也。
岐伯曰、諸遺者、熱甚而強食之、故有所遺也。若此者、皆病已衰。而熱有所蔵。因其穀気相薄。両熱相合、故有所遺也。

帝曰、善。治遺奈何。
岐伯曰、視其虚実、調其逆従、可使必已矣。

帝曰、病熱当何禁之。
岐伯曰、病熱少愈、食肉則復、多食則遺。此其禁也。

帝曰、其病両感於寒者、其脈応與其病形何如。
岐伯曰、両感於寒者、病一日則巨陽與少陰倶病。則頭痛、口乾而煩満。二日則陽明與太陰倶病。則腹満、身熱、不欲食、譫言。三日則少陽與厥陰倶病。則耳聾、嚢縮而厥、水漿不入、不知人。六日死。

帝曰、五蔵已傷、六府不通、栄衛不行。如是之後、三日乃死、何也。
岐伯曰、陽明者、十二経脈之長也。其血気盛、故不知人三日。其気乃尽、故死矣。凡病傷寒而成温者、先夏至日者、為病温。後夏至日者、為病暑。暑当與汗。皆出勿止。