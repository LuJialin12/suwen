# 藏気法時論篇第二十二

黄帝問曰．合人形．以法四時五行而治．何如而従．何如而逆．得失之意．願聞其事．
岐伯對曰．五行者．金木水火土也．更貴更賎．以知死生．以決成敗．而定五藏之気．間甚之時．死生之期也．
帝曰．願卒聞之．
岐伯曰．肝主春．足厥陰少陽主治．其日甲乙．肝苦急．急食甘以緩之．
心主夏．手少陰太陽主治．其日丙丁．心苦緩．急食酸以収之．
脾主長夏．足太陰陽明主治．其日戊己．脾苦湿．急食苦以燥之．
肺主秋．手太陰陽明主治．其日庚辛．肺苦気上逆．急食苦以泄之．
腎主冬．足少陰太陽主治．其日壬癸．腎苦燥．急食辛以潤之．開腠理．致津液．通気也．

病在肝．愈於夏．夏不愈．甚於秋．秋不死．持於冬．起於春．禁當風．
肝病者．愈在丙丁．丙丁不愈．加於庚辛．庚辛不死．持於壬癸．起於甲乙．
肝病者．平旦慧．下晡甚．夜半静．肝欲散．急食辛以散之．用辛補之．酸寫之．

病在心．愈在長夏．長夏不愈．甚於冬．冬不死．持於春．起於夏．禁温食熱衣．
心病者．愈在戊己．戊己不愈．加於壬癸．壬癸不死．持於甲乙．起於丙丁．
心病者．日中慧．夜半甚．平旦静．心欲耎．急食鹹以耎之．用鹹補之．甘寫之．

病在脾．愈在秋．秋不愈．甚於春．春不死．持於夏．起於長夏．禁温食飽食．湿地濡衣．
脾病者．愈在庚辛．庚辛不愈．加於甲乙．甲乙不死．持於丙丁．起於戊己．
脾病者．日昳慧．日出甚．下晡静．脾欲緩．急食甘以緩之．用苦寫之．甘補之．

病在肺．愈在冬．冬不愈．甚於夏．夏不死．持於長夏．起於秋．禁寒飲食寒衣．
肺病者．愈在壬癸．壬癸不愈．加於丙丁．丙丁不死．持於戊己．起於庚辛．
肺病者．下晡慧．日中甚．夜半静．肺欲収．急食酸以収之．用酸補之．辛寫之．

病在腎．愈在春．春不愈．甚於長夏．長夏不死．持於秋．起於冬．禁犯焠馴熱食温炙衣．
腎病者．愈在甲乙．甲乙不愈．甚於戊己．戊己不死．持於庚辛．起於壬癸．
腎病者．夜半慧．四季甚．下晡静．腎欲堅急食苦以堅之．用苦補之．鹹寫之．

夫邪気之客於身也．以勝相加．至其所生而愈．至其所不勝而甚．至於所生而持．自得其位而起．
必先定五藏之脉．乃可言間甚之時．死生之期也．

肝病者．兩脇下痛引少腹．令人善怒．虚則目硯硯無所見．耳無所聞．善恐如人將捕之．取其經厥陰與少陽．気逆則頭痛．耳聾不聰．頬腫．取血者．

心病者．胸中痛．脇支滿．脇下痛．膺背肩甲間痛．兩臂内痛．虚則胸腹大．脇下與腰相引而痛．取其經少陰太陽．舌下血者．其變病．刺郄中血者．

脾病者．身重．善肌肉痿．足不収．行善瘈．脚下痛．虚則腹満腸鳴．飧泄食不化．取其經太陰陽明少陰．血者．

肺病者．喘咳逆気．肩背痛．汗出．尻陰股膝髀腨胻足皆痛．虚則少気不能報息．耳聾．咽乾．取其經太陰足太陽之外厥陰内．血者．

腎病者．腹大脛腫．喘咳．身重．寢汗出．憎風．虚則胸中痛．大腹小腹痛．清厥．意不樂．取其経少陰太陽．血者．

肝色青．宜食甘．粳米．牛肉．棗．葵．皆甘．
心色赤．宜食酸．小豆．犬肉．李．韭．皆酸．
肺色白．宜食苦．麦．羊肉．杏．薤．皆苦．
脾色黄．宜食鹹．大豆．豕肉．栗．藿．皆鹹．
腎色黒．宜食辛．黄黍．鶏肉．桃．葱．皆辛．

辛散．酸収．甘緩．苦堅．鹹耎．

毒薬攻邪．五穀為養．五果為助．五畜為益．五菜為充．
気味合而服之．以補精益気．此五者．有辛酸甘苦鹹．各有所利．或散或収．或緩或急．或堅或耎．四時五藏病．隨五味所宜也．