# 評熱病論篇第三十三 

黄帝問曰、有病温者、汗出輒復熱、而脈躁疾、不為汗衰、狂言不能食、病名為何、
岐伯対曰、病名陰陽交、交者死也、
帝曰、願聞其説、
岐伯曰、人所以汗出者、皆生於穀、穀生於精、今邪気交争於骨肉、而得汗者、是邪却而精勝也、精勝、則当能食而不復熱、復熱者邪気也、汗者精気也、今汗出而輒復熱者、是邪勝也、不能食者、精無俾也、病而留者、其寿可立而傾也、且夫熱論曰、汗出而脈尚躁盛者死、今脈不与汗相応、此不勝其病也、其死明矣、狂言者是失志、失志者死、今見三死不見一生、雖愈必死也、

帝曰、有病身熱汗出煩満、煩満不為汗解、此為何病、
岐伯曰、汗出而身熱者、風也、汗出而煩満不解者、厥也、病名曰風厥、

帝曰、願卒聞之、
岐伯曰、巨陽主気、故先受邪、少陰与其為表裏也、得熱則上従之、従之則厥也、

帝曰、治之奈何、
岐伯曰、表裏刺之、飲之服湯、

帝曰、労風為病何如、
岐伯曰、労風、法在肺下、其為病也、使人強上冥視、唾出若涕、悪風而振寒、此為労風之病、

帝曰、治之奈何、
岐伯曰、以救俯仰、巨陽引、精者三日、中年者五日、不精者七日、咳出青黄涕、其状如膿、大如弾丸、従口中若鼻中出、不出則傷肺、傷肺則死也、

帝曰、有病腎風者、面胕痝然壅、害於言、可刺不、
岐伯曰、虚不当刺、不当刺而刺、後五日、其気必至、

帝曰、其至何如、
岐伯曰、至必少気時熱、時熱従胸背上至頭、汗出手熱、口乾苦渇、小便黄、目下腫、腹中鳴、身重難以行、月事不来、煩而不能食、不能正偃、正偃則咳、病名曰風水、論在刺法中、

帝曰、願聞其説、
岐伯曰、邪之所湊、其気必虚、陰虚者、陽必湊之、故少気時熱而汗出也、小便黄者、少腹中有熱也、不能正偃者、胃中不和也、正偃則咳甚、上迫肺也、諸有水気者、微腫先見於目下也、

帝曰、何以言、
岐伯曰、水者陰也、目下亦陰也、腹者至陰之所居、故水在腹者、必使目下腫也、真気上逆、故口苦舌乾、臥不得正偃、正偃則咳出清水也、諸水病者、故不得臥、臥則驚、驚則咳甚也、腹中鳴者、病本於胃也、薄脾則煩不能食、食不下者、胃脘隔也、身重難以行者、胃脈在足也、月事不来者、胞脈閉也、胞脈者、属心而絡於胞中、今気上迫肺、心気不得下通、故月事不来也、
帝曰善、