# 玉機真蔵論篇第十九

黄帝問曰．春脈如弦．何如而弦．
岐伯対曰．春脈者肝也．東方木也．万物之所以始生也．
故其気来軟弱．軽虚而滑．端直以長．故曰弦．反此者病．
帝曰．何如而反．
岐伯曰．
其気来実而強．此謂太過．病在外．其気来不実而微．此謂不及．病在中．
帝曰．春脈太過与不及．其病皆何如．
岐伯曰．太過．則令人善忘忽忽．眩冒而顛疾．其不及．則令人胸痛引背．下則両脇胠満．
帝曰．善．

夏脈如鉤．何如而鉤．
岐伯曰．夏脈者心也．南方火也．万物之所以盛長也．
故其気来盛去衰．故曰鉤．反此者病．
帝曰．何如而反．
岐伯曰．
其気来盛去亦盛．此謂太過．病在外．
其気来不盛去反盛．此謂不及．病在中．
帝曰．夏脈太過与不及．其病皆何如．
岐伯曰．
太過．則令人身熱而膚痛．為浸淫．
其不及．則令人煩心．上見咳唾．下為気泄．帝曰善．

秋脈如浮．何如而浮．
岐伯曰．
秋脈者肺也．西方金也．万物之所以収成也．故其気来軽虚以浮．来急去散．故曰浮．反此者病．
帝曰．何如而反．
岐伯曰．
其気来毛而中央堅．両傍虚．此謂太過．病在外．
其気来毛而微．此謂不及．病在中．
帝曰．秋脈太過与不及．其病皆何如．
岐伯曰．
太過．則令人逆気而背痛．慍慍然．
其不及．則令人喘．呼吸少気而咳．上気見血．下聞病音．帝曰善．

冬脈如営．何如而営．
岐伯曰．
冬脈者腎也．北方水也．万物之所以合蔵也．故其気来沈以搏．故曰営．反此者病．
帝曰．何如而反．
岐伯曰．
其気来如弾石者．此謂太過．病在外．
其去如数者．此謂不及．病在中．
帝曰．冬脈太過与不及．其病皆何如．
岐伯曰．
太過．則令人解漁．脊脈痛．而少気不欲言．
其不及．則令人心懸如病飢．次中清．脊中痛．少腹満．小便変．
帝曰善．

帝曰．四時之序．逆従之変異也．然脾脈独何主．
岐伯曰．脾脈者土也．孤蔵以灌四傍者也．
帝曰．然則脾善悪．可得見之乎．
岐伯曰．善者不可得見．悪者可見．
帝曰．悪者何如可見．
岐伯曰．
其来如水之流者．此謂太過．病在外．
如鳥之喙者．此謂不及．病在中．
帝曰．夫子言脾為孤蔵．中央土．以灌四傍．其太過与不及．其病皆何如．
岐伯曰．
太過則令人四肢不挙．
其不及．則令人九竅不通．名曰重強．
帝瞿然而起．再拝而稽首．曰善．吾得脈之大要．天下至数．五色脈変．揆度奇恒．道在於一．神転不回．回則不転．乃失其機．至数之要．迫近以微．著之玉版．蔵之蔵府．毎旦読之．名曰玉機．

五蔵受気於其所生．伝之於其所勝．気舎於其所生．死於其所不勝．
病之且死．必先伝行至其所不勝．病乃死．此言気之逆行也．故死．
肝受気於心．伝之於脾．気舎於腎．至肺而死．
心受気於脾．伝之於肺．気舎於肝．至腎而死．
脾受気於肺．伝之於腎．気舎於心．至肝而死．
肺受気於腎．伝之於肝．気舎於脾．至心而死．
腎受気於肝．伝之於心．気舎於肺．至脾而死．
此皆逆死也．
一日一夜五分之．此所以占死生之早暮也．

黄帝曰．
五蔵相通．移皆有次．五蔵有病．則各伝其所勝．不治．法三月．若六月．若三日．若六日．伝五蔵而当死．是順伝所勝之次．故曰．別於陽者．知病従来．別於陰者．知死生之期．言知至其所困而死．

是故風者百病之長也．今風寒客於人．使人毫毛畢直．皮膚閉而為熱．当是之時．可汗而発也．
或痺不仁腫痛．当是之時．可湯熨及火灸刺而去之．
弗治．病入舎於肺．名曰肺痺．発咳上気．弗治．肺即伝而行之肝．病名曰肝痺．一名曰厥．脇痛出食．当是之時．可按若刺耳．
弗治．肝伝之脾．病名曰脾風．発癉．腹中熱．煩心．出黄．当此之時．可按可薬可浴．
弗治．脾伝之腎．病名曰疝瘕．少腹寃熱而痛．出白．一名曰蠱．当此之時．可按可薬．
弗治．腎伝之心．病筋脈相引而急．病名曰瘛．当此之時．可灸可薬．
弗治．満十日．法当死．

腎因伝之心．心即復反．伝而行之肺．発寒熱．法当三歳死．此病之次也．然其卒発者．不必治於伝．或其伝化有不以次．不以次入者．憂恐悲喜怒．令不得以其次．故令人有大病矣．

因而喜大虚．則腎気乗矣．
怒則肝気乗矣．
悲則肺気乗矣．
恐則脾気乗矣．
憂則心気乗矣．此其道也．
故病有五．五五二十五変．及其伝化．伝．乗之名也．

大骨枯槁．大肉陥下．胸中気満．喘息不便．其気動形．期六月死．真蔵脈見．乃予之期日．
大骨枯槁．大肉陥下．胸中気満．喘息不便．内痛引肩項．期一月死．真蔵見．乃予之期日．
大骨枯槁．大肉陥下．胸中気満．喘息不便．内痛引肩項．身熱．脱肉破膿．真蔵見．十月之内死．
大骨枯槁．大肉陥下．肩髄内消．動作益衰．真蔵来見．期一歳死．見其真蔵．乃予之期日．
大骨枯槁．大肉陥下．胸中気満．腹内痛．心中不便．肩項身熱．破膿脱肉．目匡陥．真蔵見．目不見人．立死．其見人者．至其所不勝之時．則死．

急虚身中卒至．五蔵絶閉．脈道不通．気不往来．譬於墮溺．不可為期．其脈絶不来．若人一息五六至．其形肉不脱．真蔵雖不見．猶死也．

真肝脈至．中外急．如循刀刃責責然．如按琴瑟弦．色青白不沢．毛折乃死．
真心脈至．堅而搏．如循薏苡子累累然．色赤黒不沢．毛折乃死．
真肺脈至．大而虚．如以毛羽中人膚．色白赤不沢．毛折乃死．
真腎脈至．搏而絶．如指弾石辟辟然．色黒黄不沢．毛折乃死．
真脾脈至．弱而乍数乍疏．色黄青不沢．毛折乃死．
諸真蔵脈見者．皆死不治也．

黄帝曰．見真蔵曰死．何也．
岐伯曰．
五蔵者．皆稟気於胃．胃者五蔵之本也．蔵気者．不能自致於手太陰．必因於胃気．乃至於手太陰也．故五蔵各以其時自為．而至於手太陰也．故邪気勝者．精気衰也．故病甚者．胃気不能与之倶至於手太陰．故真蔵之気独見．独見者．病勝蔵也．故曰死．
帝曰善．

黄帝曰．凡治病．察其形気色沢．脈之盛衰．病之新故．乃治之．無後其時．
形気相得．謂之可治．
色沢以浮．謂之易已．
脈従四時．謂之可治．
脈弱以滑．是有胃気．命曰易治．取之以時．
形気相失．謂之難治．
色夭不沢．謂之難已．
脈実以堅．謂之益甚．
脈逆四時．為不可治．
必察四難．而明告之．

所謂逆四時者．春得肺脈．夏得腎脈．秋得心脈．冬得脾脈．其至皆懸絶沈濇者．命曰逆．
四時．未有蔵形．於春夏而脈沈濇．秋冬而脈浮大．名曰逆四時也．

病熱脈静．泄而脈大．脱血而脈実．病在中脈実堅．病在外脈不実堅者．皆難治．

黄帝曰．余聞虚実以決死生．願聞其情．
岐伯曰．五実死．五虚死．
帝曰．願聞五実五虚．
岐伯曰．
脈盛．皮熱．腹脹．前後不通．悶瞀．此謂五実．
脈細．皮寒．気少．泄利前後．飲食不入．此謂五虚．
帝曰．其時有生者．何也．
岐伯曰．
漿粥入胃．泄注止．則虚者活．
身汗．得後利．則実者活．此其候也．