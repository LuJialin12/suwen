# 移精変気論篇第十三

黄帝問曰．余聞古之治病．惟其移精変気．可祝由而已．今世治病．毒薬治其内．鍼石治其外．或愈或不愈．何也．
岐伯対曰．往古人居禽獣之間．動作以避寒．陰居以避暑．内無眷慕之累．外無伸宦之形．此恬澹之世．邪不能深入也．故毒薬不能治其内．鍼石不能治其外．故可移精祝由而已．
当今之世不然．憂患縁其内．苦形傷其外．又失四時之従．逆寒暑之宜．賊風数至．虚邪朝夕．内至五蔵骨髄．外傷空竅肌膚．所以小病必甚．大病必死．故祝由不能已也．

帝曰善．余欲臨病人．観死生．決嫌疑．欲知其要．如日月光．可得聞乎．
岐伯曰．色脉者．上帝之所貴也．先師之所伝也．上古使僦貸季．理色脉而通神明．合之金木水火土四時．八風六合．不離其常．変化相移．以観其妙．以知其要．欲知其要．則色脉是矣．

色以応日．脉以応月．常求其要．則其要也．夫色之変化．以応四時之脉．此上帝之所貴．以合於神明也．所以遠死而近生．生道以長．命曰聖王．

中古之治病．至而治之．湯液十日．以去八風五痺之病．十日不已．治以草蘇．草荄之枝．本末為助．標本已得．邪気乃服．

暮世之治病也．則不然．治不本四時．不知日月．不審逆従．病形已成．乃欲微鍼治其外．湯液治其内．粗工兇兇．以為可攻．故病未已．新病復起．

帝曰．願聞要道．
岐伯曰．治之要極．無失色脉．用之不惑．治之大則．逆従到行．標本不得．亡神失国．去故就新．乃得真人．

帝曰．余聞其要於夫子矣．夫子言不離．色脉．此余之所知也．
岐伯曰．治之極於一．
帝曰．何謂一．
岐伯曰．一者因得之．
帝曰．奈何．
岐伯曰．閉戸塞牖．繋之病者．数問其情．以従其意．得神者昌．失神者亡．
帝曰善．
