# 血氣形志篇第二十四． 
夫人之常数太陽常多血少気少陽常少血多気陽明常多気多血少陰常少血多気厥陰常多血少気太陰常多気少血此天之常数 

足太陽与少陰為表裏、少陽与厥陰為表裏、陽明与太陰為表裏、是為足陰陽也、手太陽与少陰為表裏、少陽与心主為表裏、陽明与太陰為表裏、是為手之陰陽也、今知手足陰陽所苦凡治病必先去其血乃去其所苦伺之所欲然後瀉有余補不足 

欲知背兪、先度其両乳間、中折之、更以他草度、去半已、即以両隅相拄也、乃挙以度其背、令其一隅居上、斉脊大椎、両隅在下、当其下隅者、肺之兪也、復下一度、心之兪也、復下一度、左角肝之兪也、右角脾之兪也、 復下一度、腎之兪也、 是謂五臓之兪、灸刺之度也、 

形楽志苦、病生於脈、治之以灸刺、形楽志楽、病生於肉、治之以鍼石 、形苦志楽、病生於筋、治之以熨引、形苦志苦、病生於咽嗌、治之以百薬、形数驚恐経絡不通、病生於不仁、治之以按摩醪薬、是謂五形志也

刺陽明、出血気、刺太陽、出血悪気、刺少陽、出気悪血、刺太陰、出気悪血、刺少陰、出気悪血、刺厥陰、出血悪気也