# 宝命全形論篇第二十五
黄帝問曰、天覆地載、万物悉備、莫貴於人、人以天地之気生、四時之法成、君王衆庶、尽欲全形、形之疾病、莫知其情、留淫日深、著於骨髄、心私慮之、余欲鍼除其疾病、為之奈何、

岐伯対曰、
夫塩之味鹹者、其気令器津泄、弦絶者、其音嘶敗、木敷者、其葉発、病深者、其声噦、人有此三者、是謂壊府、毒薬無治、短鍼無取、此皆絶皮傷肉、血気争黒、

帝曰、余念其痛、心為之乱惑反甚、其病不可更代、百姓聞之、以為残賊、為之奈何、
岐伯曰、
夫人生於地、懸命於天、天地合気、命之曰人、人能応四時者、天地為之父母、知万物者、謂之天子、天有陰陽、人有十二節、天有寒暑、人有虚実、能経天地陰陽之化者、不失四時、知十二節之理者、聖智不能欺也、能存八動之変、五勝更立、能達虚実之数者、独出独入、呿吟至微、秋毫在目、

帝曰、人生有形、不離陰陽、天地合気、別為九野、分為四時、月有小大、日有短長、万物並至、不可勝量、虚実呿吟、敢問其方、

岐伯曰、
木得金而伐、火得水而滅、土得木而達、金得火而欠、水得土而絶、万物尽然、不可勝竭、故鍼有懸布天下者五、黔首共余食、莫知之也、一曰治神、二曰知養身、三曰知毒薬為真、四曰制砭石小大、五曰知府蔵血気之診、五法倶立、各有所先、今末世之刺也、虚者実之、満者泄之、此皆衆工所共知也、若夫法天則地、随応而動、和之者若響、随之者若影、道無鬼神、独来独往、

帝曰、願聞其道、

岐伯曰、
凡刺之真、必先治神、五蔵已定、九候已備、後乃存鍼、衆脈不見、衆凶弗聞、外内相得、無以形先、可玩往来、乃施於人、人有虚実、五虚勿近、五実勿遠、至其当発、間不容瞚、手動若務、鍼耀而匀、静意視義、観適之変、是謂冥冥、莫知其形、見其烏烏、見其稷稷、従見其飛、不知其誰、伏如横弩、起如発機、

帝曰、何如而虚、何如而実、

岐伯曰、刺虚者須其実、刺実者須其虚、経気已至、愼守勿失、深浅在志、遠近若一、如臨深淵、手如握虎、神無営於衆物、