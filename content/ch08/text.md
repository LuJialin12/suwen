# 霊蘭秘典論篇第八 #

黄帝問曰．願聞十二蔵之相使貴賎何如．
岐伯対曰．悉乎哉問也．請遂言之．

心者．君主之官也．神明出焉．肺者．相傅之官．治節出焉．肝者．将軍之官．謀慮出焉．胆者．中正之官．決断出焉．膻中者．臣使之官．喜楽出焉．脾胃者．倉廩之官．五味出焉．大腸者．伝道之官．変化出焉．小腸者．受盛之官．化物出焉．腎者．作強之官．伎巧出焉．三焦者．決涜之官．水道出焉．膀胱者．州都之官．津液蔵焉．気化則能出矣．

凡此十二官者．不得相失也．故主明則下安．以此養生．則寿．歿世不殆．以為天下．則大昌．主不明．則十二官危．使道閉塞而不通．形乃大傷．以此養生．則殃．以為天下者．其宗大危．戒之戒之．

至道在微．変化無窮．孰知其原．窘乎哉．消者瞿瞿．孰知其要．閔閔之当．孰者為良．恍惚之数．生於毫氂．毫氂之数．起於度量．千之万之．可以益大．推之大之．其形乃制．

黄帝曰．善哉．余聞精光之道．大聖之業．而宣明大道．非斎戒択吉日．不敢受也．
黄帝乃択吉日良兆．而蔵霊蘭之室．以伝保焉．
