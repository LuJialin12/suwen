[ch03-0001] 生気通天論篇第三

[ch03-0002] 黄帝曰．夫自古通天者．生之本．本於陰陽．天地之間．六合之内．其気九州．九竅．五蔵．十二節．皆通乎天気．其生五．其気三．数犯此者．則邪気傷人．此寿命之本也．

[ch03-0003] 蒼天之気清浄．則志意治．順之則陽気固．雖有賊邪．弗能害也．此因時之序．故聖人伝精神．服天気．而通神明．失之則内閉九竅．外壅肌肉．衛気散解．此謂自傷気之削也．

[ch03-0004] 陽気者．若天与日．失其所．則折寿而不彰．故天運當以日光明．是故陽因而上衛外者也．因於寒．欲如運樞．起居如驚．神気乃浮．因於暑汗．煩則喘喝．静則多言．体若燔炭．汗出而散．因於湿首．如裹湿．熱不攘．大筋緛短．小筋弛長．緛短為拘．弛長為痿．因於気．為腫．四維相代．陽気乃竭．

[ch03-0005] 陽気者．煩労則張．精絶．辟積於夏．使人煎厥．目盲不可以視．耳閉不可以聴．潰潰乎若壊都．汨汨乎不可止．

[ch03-0006] 陽気者．大怒則形気絶．而血菀於上．使人薄厥．有傷於筋．縱其若不容．汗出偏沮．使人偏枯．汗出見湿．乃生痤疿．高梁之変．足生大丁．受如持虚．労汗當風．寒薄為皶．鬱乃痤．陽気者．精則養神．柔則養筋．

[ch03-0007] 開闔不得．寒気従之．乃生大僂．陷脈為瘻．留連肉腠．兪気化薄．伝為善畏．及為驚駭．営気不従．逆於肉理．乃生癰腫．魄汗未尽．形弱而気爍．穴兪以閉．発為風瘧．

[ch03-0008] 故風者百病之始也．清静則肉腠閉拒．雖有大風苛毒．弗之能害．此因時之序也．故病久則伝化．上下不并．良医弗為．故陽畜積病死．而陽気當隔．隔者當写．不亟正治．粗乃敗之．

[ch03-0009] 陽気者．一日而主外．平旦人気生．日中而陽気隆．日西而陽気已虚．気門乃閉．是故暮而収拒．無擾筋骨．無見霧露．反此三時．形乃困薄．

[ch03-0010] 岐伯曰．陰者蔵精而起亟也．陽者衛外而為固也．陰不勝其陽．則脈流薄疾．并乃狂．陽不勝其陰．則五蔵気争．九竅不通．

[ch03-0011] 是以聖人陳陰陽．筋脈和同．骨髄堅固．気血皆従．如是則内外調和．邪不能害．耳目聡明．気立如故．風客淫気．精乃亡．邪傷肝也．因而飽食．筋脈横解．腸澼為痔．因而大飲．則気逆．因而強力．腎気乃傷．高骨乃壊．

[ch03-0012] 凡陰陽之要．陽密乃固．両者不和．若春無秋．若冬無夏．因而和之．是謂聖度．故陽強不能密．陰気乃絶．陰平陽秘．精神乃治．陰陽離決．精気乃絶．

[ch03-0013] 因於露風．乃生寒熱．是以春傷於風．邪気留連．乃為洞泄．夏傷於暑．秋為痎瘧．秋傷於湿．上逆而咳．発為痿厥．冬傷於寒．春必温病．四時之気．更傷五蔵．

[ch03-0014] 陰之所生．本在五味．陰之五宮．傷在五味．是故味過於酸．肝気以津．脾気乃絶．味過於鹹．大骨気労．短肌．心気抑．味過於甘．心気喘満．色黒．腎気不衡．味過於苦．脾気不濡．胃気乃厚．味過於辛．筋脈沮弛．精神乃央．

[ch03-0015] 是故謹和五味．骨正筋柔．気血以流．湊理以密．如是則骨気以精．謹道如法．長有天命．
