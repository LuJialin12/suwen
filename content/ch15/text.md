# 玉版論要篇第十五

黄帝問曰．余聞揆度奇恒．所指不同．用之奈何．
岐伯対曰．
揆度者．度病之浅深也．
奇恒者．言奇病也．
請言道之至数．五色脉変．揆度奇恒．道在於一．神転不回．回則不転．乃失其機．至数之要．迫近以微．著之玉版．命曰合玉機．

容色見．上下左右．各在其要．其色見浅者．湯液主治．十日已．
其見深者．必斉主治．二十一日已．
其見大深者．醪酒主治．百日已．
色夭面脱．不治．
百日尽已．
脉短気絶．死．
病温虚甚．死．

色見上下左右．各在其要．上為逆．下為従．
女子右為逆．左為従．
男子左為逆．右為従．
易．重陽死．重陰死．
陰陽反他．治在権衡相奪．奇恒事也．揆度事也．

搏脉痺躄．寒熱之交．脉孤為消気．虚泄為奪血．孤為逆．虚為従．

行奇恒之法．以太陰始．行所不勝曰逆．逆則死．行所勝曰従．従則活．

八風四時之勝．終而復始．逆行一過．不復可数．
論要畢矣．