# 診要経終論篇第十六

黄帝問曰．診要何如．
岐伯対曰．
正月二月．天気始方．地気始発．人気在肝．
三月四月．天気正方．地気定発．人気在脾．
五月六月．天気盛．地気高．人気在頭．
七月八月．陰気始殺．人気在肺．
九月十月．陰気始氷．地気始閉．人気在心．
十一月十二月．氷復．地気合．人気在腎．

故春刺散兪．及与分理．血出而止．甚者伝気．間者環也．
夏刺絡兪．見血而止．尽気閉環．痛病必下．
秋刺皮膚循理．上下同法．神変而止．
冬刺兪竅於分理．甚者直下．間者散下．春夏秋冬．各有所刺．法其所在．

春刺夏分．脈乱気微．入淫骨髄．病不能愈．令人不嗜食．又且少気．
春刺秋分．筋攣．逆気環為咳嗽．病不愈．令人時驚．又且哭．
春刺冬分．邪気著蔵．令人脹．病不愈．又且欲言語．
夏刺春分．病不愈．令人解墮．
夏刺秋分．病不愈．令人心中欲無言．惶惶如人将捕之．
夏刺冬分．病不愈．令人少気．時欲怒．
秋刺春分．病不已．令人惶然．欲有所為．起而忘之．
秋刺夏分．病不已．令人益嗜臥．又且善夢．
秋刺冬分．病不已．令人洒洒時寒．
冬刺春分．病不已．令人欲臥不能眠．眠而有見．
冬刺夏分．病不愈．気上発為諸痺．
冬刺秋分．病不已．令人善渇．

凡刺胸腹者．必避五蔵．
中心者．環死．
中脾者．五日死．
中腎者．七日死．
中肺者．五日死．
中鬲者．皆為傷中．
其病雖愈．不過一歳必死．

刺避五蔵者．知逆従也．
所謂従者．鬲与脾腎之処．不知者反之．
刺胸腹者．必以布憿著之．乃従単布上刺．刺之不愈．復刺．
刺鍼必粛．刺腫揺鍼．経刺勿揺．此刺之道也．

帝曰．願聞十二経脈之終奈何．
岐伯曰．
太陽之脈．其終也．戴眼．反折瘈瘲．其色白．絶汗乃出．出則死矣．
少陽終者．耳聾．百節皆縦．目睘絶系．絶系一日半死．其死也．色先青白．乃死矣．
陽明終者．口目動作．善驚妄言．色黄．其上下経盛不仁．則終矣．
少陰終者．面黒．歯長而垢．腹脹閉．上下不通而終矣．
太陰終者．腹脹閉．不得息．善噫．善嘔．嘔則逆．逆則面赤．不逆則上下不通．不通則面黒．皮毛焦．而終矣．
厥陰終者．中熱咽乾．善溺．心煩．甚則舌巻卵上縮．而終矣．
此十二経之所敗也．