陰陽応象大論篇第五

黄帝曰、陰陽者、天地之道也、万物之綱紀、変化之父母、生殺之本始、神明之府也、治病必求於本、故積陽為天、積陰為地、陰静陽躁、陽生陰長、陽殺陰蔵、陽化気、陰成形、寒極生熱、熱極生寒、寒気生濁、熱気生清、清気在下、則生飧泄、濁気在上、則生昔脹、此陰陽反作、病之逆従也、

故清陽為天、濁陰為地、地気上為雲、天気下為雨、雨出地気、雲出天気、故清陽出上竅、濁陰出下竅、清陽発腠理、濁陰走五蔵、清陽実四支、濁陰帰六府、水為陰、火為陽、陽為気、陰為味、味帰形、形帰気、気帰精、精帰化、精食気、形食味、化生精、気生形、味傷形、気傷精、精化為気、気傷於味、陰味出下竅、陽気出上竅、味厚者為陰、薄為陰之陽、気厚者為陽、薄為陽之陰、味厚則泄、薄則通、気薄則発泄、厚則発熱、

壮火之気衰、少火之気壮、壮火食気、気食少火、壮火散気、少火生気、気味辛甘発散為陽、酸苦湧泄為陰、陰勝則陽病、陽勝則陰病、陽勝則熱、陰勝則寒、
重寒則熱、重熱則寒、寒傷形、熱傷気、気傷痛、形傷腫、故先痛而後腫者、気傷形也、先腫而後痛者、形傷気也、

風勝則動、熱勝則腫、燥勝則乾、寒勝則浮、湿勝則濡写、天有四時五行、以生長收藏、以生寒暑燥湿風、人有五蔵化五気、以生喜怒悲憂恐、故喜怒傷気、寒暑傷形、暴怒傷陰、暴喜傷陽、厥気上行、満脉去形、喜怒不節、寒暑過度、生乃不固、故重陰必陽、重陽必陰、故曰、冬傷於寒、春必温病、春傷於風、夏生飧泄、夏傷於暑、秋必痎瘧、秋傷於湿、冬生咳嗽、

帝曰、余聞上古聖人、論理人形、列別蔵府、端絡経脉、会通六合、各従其経、気穴所発、各有処名、谿谷属骨、皆有所起、分部逆従、各有条理、四時陰陽、尽有経紀、外内之応、皆有表裏、其信然乎、岐伯対曰、東方生風、風生木、木生酸、酸生肝、肝生筋、筋生心、肝主目、其在天為玄、在人為道、在地為化、化生五味、道生智、玄生神、神在天為風、在地為木、在体為筋、在蔵為肝、在色為蒼、在音為角、在声為呼、在変動為握、在竅為目、在味為酸、在志為怒、怒傷肝、悲勝怒、風傷筋、燥勝風、酸傷筋、辛勝酸、南方生熱、熱生火、火生苦、苦生心、心生血、血生脾、心主舌、其在天為熱、在地為火、在体為脉、在蔵為心、在色為赤、在音為徴、在声為笑、在変動為憂、在竅為舌、在味為苦、在志為喜、喜傷心、恐勝喜、熱傷気、寒勝熱、苦傷気、鹹勝苦、中央生湿、湿生土、土生甘、甘生脾、脾生肉、肉生肺、脾主口、其在天為湿、在地為土、在体為肉、在蔵為脾、在色為黄、在音為宮、在声為歌、在変動為噦、在竅為口、在味為甘、在志為思、思傷脾、怒勝思、湿傷肉、風勝湿、甘傷肉、酸勝甘、西方生燥、燥生金、金生辛、辛生肺、肺生皮毛、皮毛生腎、肺主鼻、其在天為燥、在地為金、在体為皮毛、在蔵為肺、在色為白、在音為商、在声為哭、在変動為咳、在竅為鼻、在味為辛、在志為憂、憂傷肺、喜勝憂、熱傷皮毛、寒勝熱、辛傷皮毛、苦勝辛、北方生寒、寒生水、水生鹹、鹹生腎、腎生骨髄、髄生肝、腎主耳、其在天為寒、在地為水、在体為骨、在蔵為腎、在色為黒、在音為羽、在声為呻、在変動為慄、在竅為耳、在味為鹹、在志為恐、恐傷腎、思勝恐、寒傷血、燥勝寒、鹹傷血、甘勝鹹、

故曰、天地者万物之上下也、陰陽者血気之男女也、左右者陰陽之道路也、水火者陰陽之徴兆也、陰陽者万物之能始也、故曰、陰在内、陽之守也、陽在外、陰之使也、

帝曰、法陰陽奈何、岐伯曰、陽勝、則身熱腠理閉、喘麤為之俛仰、汗不出而熱、歯乾以煩寃、腹満死、能冬不能夏、陰勝、則身寒、汗出、身常清、数慄而寒、寒則厥、厥則腹満死、能夏不能冬、此陰陽更勝之変、病之形能也、帝曰、調此二者奈何、岐伯曰、能知七損八益、則二者可調、不知用此、則早衰之節也、年四十、而陰気自半也、起居衰矣、年五十、体重、耳目不聡明矣、年六十、陰痿、気大衰、九竅不利、下虚上実、涕泣倶出矣、

故曰、知之則強、不知則老、故同出而名異耳、智者察同、愚者察異、愚者不足、智者有余、有余則耳目聡明、身体軽強、老者復壮、壮者益治、是以聖人為無為之事、楽恬憺之能、従欲快志於虚無之守、故寿命無窮、与天地終、此聖人之治身也、天不足西北、故西北方陰也、而人右耳目不如左明也、地不満東南、故東南方陽也、而人左手足不如右強也、

帝曰、何以然、岐伯曰、東方陽也、陽者其精并於上、并於上、則上明而下虚、故使耳目聡明、而手足不便也、西方陰也、陰者其精并於下、并於下、則下盛而上虚、故其耳目不聡明、而手足便也、故倶感於邪、其在上則右甚、在下則左甚、此天地陰陽所不能全也、故邪居之、

故天有精、地有形、天有八紀、地有五里、故能為万物之父母、清陽上天、濁陰帰地、是故天地之動静、神明為之綱紀、故能以生長收藏、終而復始、惟賢人上配天以養頭、下象地以養足、中傍人事以養五蔵、天気通於肺、地気通於嗌、風気通於肝、雷気通於心、谷気通於脾、雨気通於腎、六経為川、腸胃為海、九竅為水注之気、

以天地為之陰陽、陽之汗、以天地之雨名之、陽之気、以天地之疾風名之、暴気象雷、逆気象陽、故治不法天之紀、不用地之理、則災害至矣、故邪風之至、疾如風雨、故善治者治皮毛、其次治肌膚、其次治筋脉、其次治六府、其次治五蔵、治五蔵者、半死半生也、故天之邪気感、則害人五蔵、水穀之寒熱感、則害於六府、地之湿気感、則害皮肉筋脉、故善用鍼者、従陰引陽、従陽引陰、以右治左、以左治右、以我知彼、以表知裏、以観過与不及之理、見微得過、用之不殆、善診者、察色按脉、先別陰陽、審清濁、而知部分、視喘息、聴音声、而知所苦、観権衡規矩、而知病所主、按尺寸、観浮沈滑濇、而知病所生以治、無過以診、則不失矣、

故曰、病之始起也、可刺而已、其盛可待衰而已、故因其軽而揚之、因其重而減之、因其衰而彰之、形不足者、温之以気、
精不足者、補之以味、其高者因而越之、其下者引而竭之、中満者写之於内、其有邪者、漬形以為汗、其在皮者、汗而発之、其慓悍者、按而収之、其実者散而写之、審其陰陽、以別柔剛、陽病治陰、陰病治陽、定其血気、各守其郷、血実宜決之、気虚宜和引之、
