# 異法方宜論篇第十二

黄帝問曰．医之治病也．一病而治各不同．皆愈何也．
岐伯対曰．地勢使然也．

故東方之域．天地之所始生也．魚塩之地．海浜傍水．其民食魚而嗜塩．皆安其処．美其食．魚者使人熱中．塩者勝血．故其民皆黒色疏理．其病皆為癰瘍．其治宜砭石．故砭石者．亦従東方来．

西方者．金玉之域．沙石之処．天地之所収引也．其民陵居而多風．水土剛強．其民不衣而褐薦．其民華食而脂肥．故邪不能傷其形体．其病生於内．其治宜毒薬．故毒薬者．亦従西方来．

北方者．天地所閉蔵之域也．其地高陵居．風寒氷冽．其民楽野処而乳食．蔵寒生満病．其治宜灸焫．故灸焫者．亦従北方来．

南方者．天地所長養．陽之所盛処也．其地下．水土弱．霧露之所聚也．其民嗜酸而食膚．故其民皆緻理而赤色．其病攣痺．其治宜微鍼．故九鍼者．亦従南方来．

中央者．其地平以湿．天地所以生万物也衆．其民食雑而不労．故其病多痿厥寒熱．其治宜導引按蹻．故導引按蹻者．亦従中央出也．

故聖人雑合以治．各得其所宜．故治所以異．而病皆愈者．得病之情．知治之大体也．
