# 離合真邪論篇第二十七．

黄帝問曰．
余聞九鍼九篇．夫子乃因而九之．九九八十一篇．余尽通其意矣．経言気之盛衰．左右傾移．以上調下．以左調右．有余不足．補写於栄輸．余知之矣．此皆栄衛之傾移．虚実之所生．非邪気従外入於経也．余願聞邪気之在経也．其病人何如．取之奈何．

岐伯対曰．
夫聖人之起度数．必応於天地．故天有宿度．地有経水．人有経脈．天地温和．則経水安静．天寒地凍．則経水凝泣．天暑地熱．則経水沸溢．卒風暴起．則経水波涌而隴起．夫邪之入於脈也．寒則血凝泣．暑則気淖沢．虚邪因而入客．亦如経水之得風也．経之動脈．其至也．亦時隴起．其行於脈中循循然．其至寸口中手也．時大時小．大則邪至．小則平．其行無常処．在陰與陽．不可為度．従而察之．三部九候．卒然逢之．早遏其路．吸則内鍼．無令気忤．静以久留．無令邪布．吸則転鍼．以得気為故．候呼引鍼．呼尽乃去．大気皆出．故命曰写．

帝曰．不足者補之奈何．

岐伯曰．
必先捫而循之．切而散之．推而按之．弾而怒之．抓而下之．通而取之．外引其門．以閉其神．呼尽内鍼．静以久留．以気至為故．如待所貴．不知日暮．其気以至．適而自護．候吸引鍼．気不得出．各在其処．推闔其門．令神気存．大気留止．故命曰補．

帝曰．候気奈何．
岐伯曰．
夫邪去絡入於経也．舎於血脈之中．其寒温未相得．如涌波之起也．時来時去．故不常在．故曰．方其来也．必按而止之．止而取之．無逢其衝而写之．真気者．経気也．経気太虚．故曰．其来不可逢．此之謂也．故曰．候邪不審．大気已過．写之則真気脱．脱則不復．邪気復至．而病益蓄．故曰．其往不可追．此之謂也．不可掛以髪者．待邪之至時．而発鍼写矣．若先若後者．血気已尽．其病不可下．故曰．知其可取．如発機．不知其取．如扣椎．故曰．知機道者．不可掛以髪．不知機者．扣之不発．此之謂也．

帝曰．補写奈何．
岐伯曰．此攻邪也．疾出以去盛血．而復其真気．此邪新客．溶溶未有定処也．推之則前．引之則止．逆而刺之．温血也．刺出其血．其病立已．

帝曰善．然真邪以合．波隴不起．候之奈何．
岐伯曰．
審捫循三部九候之盛虚而調之．察其左右上下相失及相減者．審其病蔵以期之．不知三部者．陰陽不別．天地不分．地以候地．天以候天．人以候人．調之中府．以定三部．故曰．刺不知三部九候．病脈之処．雖有大過且至．工不能禁也．誅罰無過．命曰大惑．反乱大経．真不可復．用実為虚．以邪為真．用鍼無義．反為気賊．奪人正気．以従為逆．栄衛散乱．真気已失．邪独内著．絶人長命．予人天殃．不知三部九候．故不能久長．因不知合之四時五行．因加相勝．釈邪攻正．絶人長命．邪之新客来也．未有定処．推之則前．引之則止．逢而写之．其病立已．