# 陰陽別論篇第七 #

黄帝問曰．人有四経十二従．何謂．
岐伯対曰．四経応四時．十二従応十二月．十二月応十二脉．脉有陰陽．知陽者知陰．知陰者知陽．凡陽有五．五五二十五陽．所謂陰者．真蔵也．見則為敗．敗必死也．所謂陽者．胃脘之陽也．別於陽者．知病処也．別於陰者．知死生之期．三陽在頭．三陰在手．所謂一也．別於陽者．知病忌時．別於陰者．知死生之期．謹熟陰陽．無与衆謀．

所謂陰陽者．去者為陰．至者為陽．静者為陰．動者為陽．遅者為陰．数者為陽．

凡持真脉之蔵脉者．肝至懸絶急．十八日死．心至懸絶．九日死．肺至懸絶．十二日死．腎至懸絶．七日死．脾至懸絶．四日死．

曰二陽之病．発心脾．有不得隠曲．女子不月．其伝為風消．其伝為息賁者．死不治．曰三陽為病．発寒熱．下為癰腫．及為痿厥腨蝮．其伝為索沢．其伝為頽疝．曰一陽発病．少気．善咳．善泄．其伝為心掣．其伝為隔．二陽一陰発病．主驚駭．背痛．善噫善欠．名曰風厥．二陰一陽発病．善脹心満．善気．三陽三陰発病．為偏枯痿易．四支不挙．

鼓一陽曰鉤．鼓一陰曰毛．鼓陽勝急曰弦．鼓陽至而絶曰石．陰陽相過曰溜．陰争於内．陽擾於外．魄汗未蔵．四逆而起．起則熏肺．使人喘鳴．

陰之所生．和本曰和．是故剛与剛．陽気破散．陰気乃消亡．淖則剛柔不和．経気乃絶．

死陰之属．不過三日而死．生陽之属．不過四日而死．所謂生陽死陰者．肝之心．謂之生陽．心之肺．謂之死陰．肺之腎．謂之重陰．腎之脾．謂之辟陰．
死不治．

結陽者．腫四支．結陰者．便血一升．再結二升．三結三升．陰陽結斜．多陰少陽．曰石水．少腹腫．二陽結．謂之消．三陽結．謂之隔．三陰結．謂之水．一陰一陽結．謂之喉痺．

陰搏陽別．謂之有子．陰陽虚．腸辟死．陽加於陰．謂之汗．陰虚陽搏．謂之崩．三陰倶搏．二十日夜半死．二陰倶搏．十三日夕時死．一陰倶搏．十日死．三陽倶搏且鼓．三日死．三陰三陽倶搏．心腹満発尽．不得隠曲．五日死．二陽倶搏．其病温．死不治．不過十日死．
