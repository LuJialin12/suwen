# 五蔵別論篇第十一 #

黄帝問曰．余聞方士或以脳髄為蔵．或以腸胃為蔵．或以為府．敢問更相反．皆自謂是．不知其道．願聞其説．
岐伯対曰．脳髄骨脉胆女子胞．此六者．地気之所生也．皆蔵於陰而象於地．故蔵而不写．名曰奇恒之府．夫胃大腸小腸三焦膀胱．此五者．天気之所生也．其気象天．故写而不蔵．此受五蔵濁気．名曰伝化之府．此不能久留輸写者也．魄門亦為五蔵使．水穀不得久蔵．

所謂、五蔵者．蔵精気而不写也．故満而不能実．六府者．伝化物而不蔵．故実而不能満也．所以然者．水穀入口．則胃実而腸虚．食下．則腸実而胃虚．故曰実而不満．満而不実也．

帝曰．気口何以独為五蔵主．
岐伯曰．胃者水穀之海．六府之大源也．五味入口．蔵於胃．以養五蔵気．気口亦太陰也．是以五蔵六府之気味．皆出於胃．変見於気口．

故五気入鼻蔵於心肺．心肺有病．而鼻為之不利也．凡治病．必察其下．適其脉．

観其志意与其病也．拘於鬼神者．不可与言至徳．悪於鍼石者．不可与言至巧．病不許治者．病必不治．治之無功矣．
