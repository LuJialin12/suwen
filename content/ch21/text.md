# 経脈別論篇第二十一．

黄帝問曰．人之居処動静勇怯．脉亦為之変乎．
岐伯対曰．
凡人之驚恐恚労動静．皆為変也．

是以夜行．則喘出於腎．淫気病肺．
有所墮恐．喘出於肝．淫気害脾．
有所驚恐．喘出於肺．淫気傷心．
度水跌仆．喘出於腎與骨．当是之時．勇者気行則已．怯者則著而為病也．

故曰．診病之道．観人勇怯．骨肉皮膚．能知其情．以為診法也．

故飲食飽甚．汗出於胃．
驚而奪精．汗出於心．
持重遠行．汗出於腎．
疾走恐懼．汗出於肝．
揺体労苦．汗出於脾．

故春秋冬夏四時陰陽．生病起於過用．此為常也．

食気入胃．散精於肝．淫気於筋．
食気入胃．濁気帰心．淫精於脉．
脉気流経．経気帰於肺．肺朝百脉．輸精於皮毛．
毛脉合精．行気於府．
府精神明．留於四臟．気帰於権衡．権衡以平．気口成寸．以決死生．

飲入於胃．遊溢精気．上輸於脾．
脾気散精．上帰於肺．通調水道．下輸膀胱．
水精四布．五経並行．合於四時五臟陰陽．揆度以為常也．

太陽蔵独至．厥喘虚気逆．是陰不足．陽有余也．表裏当倶寫．取之下兪．
陽明蔵独至．是陽気重并也．当寫陽補陰．取之下兪．
少陽蔵独至．是厥気也．蹻前卒大．取之下兪．
少陽独至者．一陽之過也．

太陰蔵搏者．用心省真．五脉気少．胃気不平．三陰也．宜治其下兪．補陽寫陰．
一陽独嘯．少陽厥也．陽并於上．四脉争張．気帰於腎．宜治其経絡．寫陽補陰．
一陰至．厥陰之治也．真虚蝮心．厥気留薄．発為白汗．調食和薬．治在下兪．

帝曰．太陽蔵何象．
岐伯曰．象三陽而浮也．
帝曰．少陽蔵何象．
岐伯曰．象一陽也．一陽蔵者．滑而不実也．
帝曰．陽明蔵何象．
岐伯曰．象大浮也．
太陰蔵搏言伏鼓也．
二陰搏至．腎沈不浮也．