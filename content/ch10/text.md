# 五蔵生成論篇第十 #

心之合脉也、其栄色也、其主腎也、肺之合皮也、其栄毛也、其主心也、肝之合筋也、其栄爪也、其主肺也、脾之合肉也、其栄唇也、其主肝也、腎之合骨也、其栄髪也、其主脾也、

是故、多食塩、則脉凝泣而変色、多食苦、則皮槁而毛抜、多食辛、則筋急而爪枯、多食酸、則肉胝接而唇掲、多食甘、則骨痛而髪落、此五味之所傷也、

故心欲苦、肺欲辛、肝欲酸、脾欲甘、腎欲塩、此五味之所合也、

五蔵之気、故色見青如草茲者死、黄如枳実者死、黒如炱者死、赤如衃血者死、白如枯骨者死、此五色之見死也、青如翠羽者生、赤如鶏冠者生、黄如蟹腹者生、白如豚膏者生、黒如烏羽者生、此五色之見生也、

生於心、如以縞裹朱、生於肺、如以縞裹紅、生於肝、如以縞裹紺、生於脾、如以縞裹栝楼実、生於腎、如以縞裹紫、此五蔵所生之外栄也、

色味当五蔵、白当肺辛、赤当心苦、青当肝酸、黄当脾甘、黒当腎塩、

故、白当皮、赤当脉、青当筋、黄当肉、黒当骨、

諸脉者皆属於目、諸髄者皆属於脳、諸筋者皆属於節、諸血者皆属於心、諸気者皆属於肺、此四支八谿之朝夕也、

故人臥、血帰於肝、肝受血而能視、足受血而能歩、掌受血而能握、指受血而能攝、臥出而風吹之、血凝於膚者為痺、凝於脉者為泣、凝於足者為厥、此三者、血行而不得反其空、故為痺厥也、

人有大谷十二分、小谿三百五十四名、少十二兪、此皆衛気之所留止、邪気之所客也、鍼石縁而去之、

診病之始、五決為紀、欲知其始、先建其母、所謂五決者、五脉也、

是以頭痛巓疾、下虚上実、過在足少陰巨陽、甚則入腎、徇蒙招尤、目冥耳聾、下実上虚、過在足少陽厥陰、甚則入肝、腹満昔脹、支鬲胠脇、下厥上冒、過在足太陰陽明、咳嗽上気、厥在胸中、過在手陽明太陰、心煩頭痛、病在鬲中、過在手巨陽少陰、

夫脉之小大滑濇浮沈、可以指別、五蔵之象、可以類推、五蔵相音、可以意識、五色微診、可以目察、能合脉色、可以万全、

赤脉之至也、喘而堅、診曰、有積気在中、時害於食、名曰心痺、得之外疾思慮而心虚、故邪従之、白脉之至也、喘而浮、上虚下実、驚有積気在胸中、喘而虚、名曰肺痺、寒熱、得之醉而使内也、青脉之至也、長而左右弾、有積気在心下支胠、名曰肝痺、得之寒湿、與疝同法、腰痛足清頭痛、黄脉之至也、大而虚、有積気在腹中、有厥気、名曰厥疝、女子同法、得之疾使四支、汗出當風、黒脉之至也、上堅而大、有積気在小腹與陰、名曰腎痺、得之沐浴清水而臥、

凡相五色之奇脉、面黄目青、面黄目赤、面黄目白、面黄目黒者、皆不死也、面青目赤、面赤目白、面青目黒、面黒目白、面赤目青、皆死也、

