[L0001] **上古天眞論篇第一**
[L0002] 昔在黄帝．生而神霊．弱而能言．幼而徇齊．長而敦敏．成而登天．
[L0003] 廼問於天師曰．余聞上古之人．春秋皆度百歳．而動作不衰．今時之人．年半百．而動作皆衰者．
[L0004] 時世異耶．人將失之耶．  
[L0005] 岐伯對曰．
[L0006] 上古之人．其知道者．法於陰陽．和於術數．食飮有節．起居有常．不妄作勞．故能形與神倶．而
[L0007] 盡終其天年．度百歳乃去．
[L0008] 今時之人不然也．以酒爲漿．以妄爲常．醉以入房．以欲竭其精．以耗散其眞．不知持滿．不時御
[L0009] 神．務快其心．逆於生樂．起居無節．故半百而衰也．
[L0010] 夫上古聖人之教下也．皆謂之虚邪賊風．避之有時．
[L0011] 恬惔虚無．眞氣從之．精神内守．病安從來．
[L0012] 是以志閑而少欲．心安而不懼．形勞而不倦．氣從以順．各從其欲．皆得所願．
[L0013] 故美其食．任其服．樂其俗．高下不相慕．其民故曰朴．
[L0014] 是以嗜欲不能勞其目．淫邪不能惑其心．愚智賢不肖．不懼於物．故合於道．所以能年皆度百歳．
[L0015] 而動作不衰者．以其徳全不危也．
[L0016] 帝曰．人年老而無子者．材力盡邪．將天數然也．
[L0017] 岐伯曰．
[L0018] 女子七歳．腎氣盛．齒更髮長．
[L0019] 二七而天癸至．任脉通．太衝脉盛．月事以時下．故有子．
[L0020] 三七腎氣平均．故眞牙生而長極．
[L0021] 四七筋骨堅．髮長極．身體盛壯．
[L0022] 五七陽明脉衰．面始焦．髮始墮．
[L0023] 六七三陽脉衰於上．面皆焦．髮始白．
[L0024] 七七任脉虚．太衝脉衰少．天癸竭．地道不通．故形壞而無子也．
[L0025] 丈夫八歳．腎氣實．髮長齒更．
[L0026] 二八腎氣盛．天癸至．精氣溢寫．陰陽和．故能有子．
[L0027] 三八腎氣平均．筋骨勁強．故眞牙生而長極．
[L0028] 四八筋骨隆盛．肌肉滿壯．
[L0029] 五八腎氣衰．髮墮齒槁．
[L0030] 六八陽氣衰竭於上．面焦．髮鬢頒白．
[L0031] 七八肝氣衰．筋不能動．天癸竭．精少．腎藏衰．形體皆極．
[L0032] 八八則齒髮去．腎者主水．受五藏六府之精而藏之．故五藏盛乃能寫．
[L0033] 今五藏皆衰．筋骨解墮．天癸盡矣．故髮鬢白．身體重．行歩不正．而無子耳．
[L0034] 帝曰．有其年已老而有子者．何也．
[L0035] 岐伯曰．
[L0036] 此其天壽過度．氣脉常通．而腎氣有餘也．
[L0037] 此雖有子．男不過盡八八．女不過盡七七．而天地之精氣皆竭矣．
[L0038] 帝曰．夫道者．年皆百數．能有子乎．
[L0039] 岐伯曰．夫道者．能却老而全形．身年雖壽．能生子也．
[L0040] 黄帝曰．余聞上古有眞人者．提挈天地．把握陰陽．呼吸精氣．獨立守神．肌肉若一．故能壽敝天
[L0041] 地．無有終時．此其道生．
[L0042] 中古之時．有至人者．淳徳全道．和於陰陽．調於四時．去世離俗．積精全神．游行天地之間．視
[L0043] 聽八達之外．此蓋益其壽命．而強者也．亦歸於眞人．
[L0044] 其次有聖人者．處天地之和．從八風之理．適嗜欲於世俗之間．無恚嗔之心．行不欲離於世．被服
[L0045] 章．擧不欲觀於俗．外不勞形於事．内無思想之患．以恬愉爲務．以自得爲功．形體不敝．精神不
[L0046] 散．亦可以百數．
[L0047] 其次有賢人者．法則天地．象似日月．辯列星辰．逆從陰陽．分別四時．將從上古．合同於道．亦
[L0048] 可使益壽．而有極時．
