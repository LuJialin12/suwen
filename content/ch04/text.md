金匱真言論篇第四

黄帝問曰．天有八風．経有五風．何謂．岐伯対曰．八風発邪．以為経風．触五蔵．邪気発病．

所謂得四時之勝者．春勝長夏．長夏勝冬．冬勝夏．夏勝秋．秋勝春．所謂四時之勝也．

東風生於春．病在肝．兪在頸項．南風生於夏．病在心．兪在胸脇．西風生於秋．病在肺．兪在肩背．北風生於冬．病在腎．兪在腰股．中央為土．病在脾．兪在脊．

故春気者．病在頭．夏気者．病在蔵．秋気者．病在肩背．冬気者．病在四支．

故春善病鼽衄．仲夏善病胸脇．長夏善病洞泄寒中．秋善病風瘧．冬善病痺厥．

故冬不按蹻．春不鼽衄．春不病頸項．仲夏不病胸脇．長夏不病洞泄寒中．秋不病風瘧．冬不病痺厥．

飧泄而汗出也．夫精者身之本也．故蔵於精者．春不病温．夏暑汗不出者．秋成風瘧．此平人脈法也．

故曰．陰中有陰．陽中有陽．平旦至日中．天之陽．陽中之陽也．日中至黄昏．天之陽．陽中之陰也．合夜至鶏鳴．天之陰．陰中之陰也．鶏鳴至平旦．天之陰．陰中之陽也．

故人亦応之．夫言人之陰陽．則外為陽．内為陰．言人身之陰陽．則背為陽．腹為陰．言人身之蔵府中陰陽．則蔵者為陰．府者為陽．

肝心脾肺腎五蔵．皆為陰．胆胃大腸小腸膀胱三焦六府．皆為陽．

所以欲知陰中之陰．陽中之陽者．何也．為、冬病在陰．夏病在陽．春病在陰．秋病在陽．皆視其所在．為施鍼石也．

故背為陽．陽中之陽．心也．背為陽．陽中之陰．肺也．腹為陰．陰中之陰．腎也．腹為陰．陰中之陽．肝也．腹為陰．陰中之至陰．脾也．

此皆陰陽表裏．内外雌雄．相輸応也．故以応天之陰陽也．

帝曰．五蔵応四時．各有収受乎．岐伯曰．有．

東方青色．入通於肝．開竅於目．蔵精於肝．其病発驚駭．其味酸．其類草木．其畜鶏．其穀麦．其応四時．上為歳星．是以春気在頭也．其音角．其数八．是以知病之在筋也．其臭臊．

南方赤色．入通於心．開竅於耳．蔵精於心．故病在五蔵．其味苦．其類火．其畜羊．其穀黍．其応四時．上為熒惑星．是以知病之在脈也．其音徴．其数七．其臭焦．

中央黄色．入通於脾．開竅於口．蔵精於脾．故病在舌本．其味甘．其類土．其畜牛．其穀稷．其応四時．上為鎭星．是以知病之在肉也．其音宮．其数五．其臭香．

西方白色．入通於肺．開竅於鼻．蔵精於肺．故病在背．其味辛．其類金．其畜馬．其穀稲．其応四時．上為太白星．是以知病之在皮毛也．其音商．其数九．其臭腥．

北方黒色．入通於腎．開竅於二陰．蔵精於腎．故病在谿．其味鹹．其類水．其畜彘．其穀豆．其応四時．上為辰星．是以知病之在骨也．其音羽．其数六．其臭腐．

故善為脈者．謹察五蔵六府．一逆一従．陰陽表裏雌雄之紀．蔵之心意．合心於精．非其人勿教．非其真勿授．是謂得道．
