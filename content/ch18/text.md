# 平人気象論

黄帝問曰．平人何如．
岐伯対曰．
人一呼脉再動．一吸脉亦再動．呼吸定息．脉五動．閏以太息．命曰平人．
平人者．不病也．

常以不病調病人．医不病．故為病人平息．以調之為法．

人一呼脉一動．一吸脉一動．曰少気．
人一呼脉三動．一吸脉三動而躁．尺熱．曰病温．尺不熱．脉滑曰病風．脉澀曰痺．
人一呼脉四動以上曰死．脉絶不至曰死．乍疏乍数曰死．

平人之常気稟於胃．胃者．平人之常気也．人無胃気曰逆．逆者死．

春胃微弦曰平．弦多胃少曰肝病．但弦無胃曰死．胃而有毛曰秋病．毛甚曰今病．蔵真散於肝．肝蔵筋膜之気也．
夏胃微鉤曰平．鉤多胃少曰心病．但鉤無胃曰死．胃而有石曰冬病．石甚曰今病．蔵真通於心．心蔵血脉之気也．
長夏胃微軟弱曰平．弱多胃少曰脾病．但代無胃曰死．軟弱有石曰冬病．弱甚曰今病．蔵真濡於脾．脾蔵肌肉之気也．
秋胃微毛曰平．毛多胃少曰肺病．但毛無胃曰死．毛而有弦曰春病．弦甚曰今病．蔵真高於肺．以行栄衛陰陽也．
冬胃微石曰平．石多胃少曰腎病．但石無胃曰死．石而有鉤曰夏病．鉤甚曰今病．蔵真下於腎．腎蔵骨髄之気也．

胃之大絡．名曰虚里．貫鬲絡肺．出於左乳下．其動応衣．脉宗気也．
盛喘数絶者．則病在中．結而横．有積矣．絶不至曰死．

乳之下．其動応衣．宗気泄也．

欲知寸口太過与不及．寸口之脉．中手短者．曰頭痛．
寸口脉．中手長者．曰足脛痛．
寸口脉．中手促上撃者．曰肩背痛．
寸口脉．沈而堅者．曰病在中．
寸口脉．浮而盛者．曰病在外．
寸口脉．沈而弱．曰寒熱．及疝瘕少腹痛．
寸口脉．沈而横．曰脇下有積．腹中有横積痛．
寸口脉．沈而喘．曰寒熱．

脉盛滑堅者．曰病在外．
脉小実而堅者．病在内．
脉小弱以澀．謂之久病．
脉滑浮而疾者．謂之新病．
脉急者．曰疝瘕少腹痛．脉滑曰風．脉澀曰痺．緩而滑．曰熱中．盛而緊．曰脹．

脉従陰陽．病易已．脉逆陰陽．病難已．
脉得四時之順．曰病無他．脉反四時．及不間蔵．曰難已．

臂多青脉．曰脱血．
尺脉緩澀．謂之解漁．
安臥脉盛．謂之脱血．
尺澀脉滑．謂之多汗．
尺寒脉細．謂之後泄．
脉尺麤常熱者．謂之熱中．

肝見．庚辛死．心見．壬癸死．脾見．甲乙死．肺見．丙丁死．腎見．戊己死．是謂真蔵見．皆死．

頸脉動．喘疾咳．曰水．
目裏微腫．如臥蚕起之状．曰水．
溺黄赤安臥者．黄疸※．
已食如飢者．胃疸．
面腫．曰風．足脛腫．曰水．目黄者．曰黄疸．

婦人手少陰脉動甚者．姙子也．

脉有逆従四時．未有蔵形．春夏而脉痩．秋冬而脉浮大．命曰逆四時也．

風熱而脉静．泄而脱血脉実．病在中脉虚．病在外脉澀堅者．皆難治．命曰反四時也．

人以水穀為本．故人絶水穀則死．脉無胃気亦死．所謂無胃気者．但得真蔵脉．不得胃気也．
所謂脉不得胃気者．肝不弦．腎不石也．

太陽脉至．洪大以長．
少陽脉至．乍数乍疏．乍短乍長．
陽明脉至．浮大而短．

夫平心脉．来累累如連珠．如循琅玕．曰心平．夏以胃気為本．
病心脉．来喘喘連属．其中微曲．曰心病．
死心脉．来前曲後居．如操帯鉤．曰心死．

平肺脉．来厭厭聶聶．如落楡莢．曰肺平．秋以胃気為本．
病肺脉．来不上不下．如循鶏羽．曰肺病．
死肺脉．来如物之浮．如風吹毛．曰肺死．

平肝脉．来軟弱．招招如掲長竿末梢．曰肝平．春以胃気為本．
病肝脉．来盈実而滑．如循長竿．曰肝病．
死肝脉．来急益勁．如新張弓弦．曰肝死．

平脾脉．来和柔相離．如鶏践地．曰脾平．長夏以胃気為本．
病脾脉．来実而盈数．如鶏挙足．曰脾病．
死脾脉．来鋭堅．如烏之喙．如鳥之距．如屋之漏．如水之流．曰脾死．

平腎脉．来喘喘累累如鉤．按之而堅．曰腎平．冬以胃気為本．
病腎脉．来如引葛．按之益堅．曰腎病．
死腎脉．来発如奪索．辟辟如弾石．曰腎死．