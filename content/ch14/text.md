# 湯液醪醴論篇第十四

黄帝問曰．為五穀湯液及醪醴奈何．
岐伯対曰．必以稲米．炊之稲薪．稲米者完．稲薪者堅．

帝曰．何以然．
岐伯曰．此得天地之和．高下之宜．故能至完．伐取得時．故能至堅也．

帝曰．上古聖人作湯液醪醴．為而不用．何也．
岐伯曰．
自古聖人之作湯液醪醴者．以為備耳．夫上古作湯液．故為而弗服也．
中古之世．道徳稍衰．邪気時至．服之万全．

帝曰．今之世不必已．何也．
岐伯曰．当今之世．必斉毒薬攻其中．鑱石鍼艾治其外也．

帝曰．形弊血尽．而功不立者何．
岐伯曰．神不使也．

帝曰．何謂神不使．
岐伯曰．
鍼石道也．
精神不進．志意不治．故病不可愈．
今精壊神去．栄衛不可復収．
何者．嗜欲無窮．而憂患不止．精気弛壊．栄泣衛除．故神去之而病不愈也．

帝曰．
夫病之始生也．極微極精．必先入結於皮膚．
今良工皆称曰．病成名曰逆．則鍼石不能治．良薬不能及也．
今良工皆得其法．守其数．親戚兄弟遠近．音声日聞於耳．五色日見於目．而病不愈者．亦何暇不早乎．

岐伯曰．
病為本．工為標．
標本不得．邪気不服．此之謂也．

帝曰．其有不従毫毛而生．五蔵陽以竭也．津液充郭．其魄独居．孤精於内．気耗於外．形不可与衣相保．此四極急而動中．是気拒於内．而形施於外．治之奈何．

岐伯曰．
平治於権衡．去宛陳莝．微動四極．温衣繆刺其処．以復其形．
開鬼門．潔浄府．精以時服．五陽已布．疏滌五蔵．故精自生．形自盛．骨肉相保．巨気乃平．

帝曰善．
