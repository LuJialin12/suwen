#脉要精微論篇

黄帝問曰．診法何如．
岐伯対曰．診法常以平旦．陰気未動．陽気未散．飲食未進．経脉未盛．絡脉調匀．気血未乱．故乃可診有過之脉．

切脉動静．而視精明．察五色．観五蔵有余不足．六府強弱．形之盛衰．以此参伍．決死生之分．

夫脉者．血之府也．長則気治．短則気病．数則煩心．大則病進．上盛則気高．下盛則気脹．代則気衰．細則気少．濇則心痛．渾渾革至如湧泉．病進而色弊．綿綿其去如弦絶．死．

夫精明五色者．気之華也．
赤欲如白裹朱．不欲如赭．
白欲如鵞羽．不欲如塩．
青欲如蒼璧之沢．不欲如藍．
黄欲如羅裹雄黄．不欲如黄土．
黒欲如重漆色．不欲如地蒼．
五色精微象見矣．其寿不久也．

夫精明者．所以視万物．別白黒．審短長．
以長為短．以白為黒．如是則精衰矣．

五蔵者．中之守也．中盛蔵満．気勝傷恐者．声如従室中言．是中気之湿也．
言而微．終日乃復言者．此奪気也．
衣被不斂．言語善悪不避親疏者．此神明之乱也．
倉廩不蔵者．是門戸不要也．
水泉不止者．是膀胱不蔵也．
得守者生．失守者死．

夫五蔵者．身之強也．
頭者精明之府．頭傾視深．精神将奪矣．
背者胸中之府．背曲肩随．府将壊矣．
腰者腎之府．転揺不能．腎将憊矣．
膝者筋之府．屈伸不能．行則僂附．筋将憊矣．
骨者髄之府．不能久立．行則振掉．骨将憊矣．
得強則生．失強則死．

岐伯曰．
反四時者．有余為精．不足為消．
応太過不足為精．
応不足有余為消．
陰陽不相応．病名曰関格．