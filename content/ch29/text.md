# 太陰陽明論篇第二十九．

黄帝問曰．太陰陽明為表裏．脾胃脈也．生病而異者．何也．
岐伯対曰．陰陽異位．更虚更実．更逆更従．或従内．或従外．所従不同．故病異名也．

帝曰．願聞其異状也．
岐伯曰．陽者天気也．主外．陰者地気也．主内．故陽道実．陰道虚．故犯賊風虚邪者．陽受之．飲食不節．起居不時者．陰受之．陽受之．則入六府．陰受之．則入五蔵．入六府．則身熱不時臥．上為喘呼．入五蔵．則昔満閉塞．下為飧泄．久為腸澼．故喉主天気．咽主地気．故陽受風気．陰受湿気．故陰気従足上行至頭．而下行循臂至指端．陽気従手上行至頭．而下行至足．故曰．陽病者．上行極而下．陰病者．下行極而上．故傷於風者．上先受之．傷於湿者．下先受之．

帝曰．脾病而四肢不用．何也．
岐伯曰．四肢皆稟気於胃．而不得至経．必因於脾．乃得稟也．今脾病不能為胃行其津液．四肢不得稟水穀気．気日以衰．脈道不利．筋骨肌肉．皆無気以生．故不用焉．

帝曰．脾不主時．何也．
岐伯曰．脾者土也．治中央．常以四時長四蔵．各十八日寄治．不得独主於時也．脾蔵者．常著胃．土之精也．土者生万物而法天地．故上下至頭足．不得主時也．

帝曰．脾与胃．以膜相連耳．而能為之行其津液．何也．
岐伯曰．足太陰者三陰也．其脈貫胃属脾絡嗌．故太陰為之行気於三陰．陽明者表也．五蔵六府之海也．亦為之行気於三陽．蔵府各因其経．而受気於陽明．故為胃行其津液．四肢不得稟水穀気．日以益衰．陰道不利．筋骨肌肉．無気以生．故不用焉．