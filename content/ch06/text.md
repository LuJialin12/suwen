#陰陽離合論篇第六#

黄帝問曰．余聞天為陽．地為陰．日為陽．月為陰．大小月三百六十日成一歳．人亦応之．今三陰三陽．不応陰陽．其故何也．岐伯対曰．陰陽者．数之可十．推之可百．数之可千．推之可万．万之大．不可勝数．然其要一也．天覆地載．万物方生．未出地者．命曰陰処．名曰陰中之陰．則出地者．命曰陰中之陽．陽予之正．陰為之主．故生因春．長因夏．収因秋．蔵因冬．失常則天地四塞．陰陽之変．其在人者．亦数之可数．

帝曰．願聞三陰三陽之離合也．岐伯曰．聖人南面而立．前曰広明．後曰太衝．太衝之地．名曰少陰．少陰之上．名曰太陽．太陽根起於至陰．結於命門．名曰陰中之陽．中身而上．名曰広明．広明之下．名曰太陰．太陰之前．名曰陽明．陽明根起於厲兌．名曰陰中之陽．厥陰之表．名曰少陽．少陽根起於竅陰．名曰陰中之少陽．是故三陽之離合也．太陽為開．陽明為闔．少陽為樞．三経者不得相失也．搏而勿浮．命曰一陽．

帝曰．願聞三陰．岐伯曰．外者為陽．内者為陰．然則中為陰．其衝在下．名曰太陰．太陰根起於隠白．名曰陰中之陰．太陰之後．名曰少陰．少陰根起於涌泉．名曰陰中之少陰．少陰之前．名曰厥陰．厥陰根起於大敦．陰之絶陽．名曰陰之絶陰．是故三陰之離合也．太陰為開．厥陰為闔．少陰為樞．三経者不得相失也．搏而勿沈．名曰一陰．

陰陽況況．積伝為一周．気裏形表．而為相成也．
