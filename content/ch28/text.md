# 通評虚実論篇第二十八．

黄帝問曰、何謂虚実。
岐伯対曰、邪気盛則実、精気奪則虚。

帝曰、虚実何如。
岐伯曰、気虚者肺虚也。気逆者足寒也。非其時則生、当其時則死。余蔵皆如此。

帝曰、何謂重実。
岐伯曰、所謂重実者、言大熱病、気熱脈満、是謂重実。

帝曰、経絡倶実何如、何以治之。
岐伯曰、
経絡皆実、是寸脈急而尺緩也。皆当治之。故曰、滑則従、濇則逆也。
夫虚実者、皆従其物類始。故五蔵骨肉滑利、可以長久也。

帝曰、絡気不足、経気有余、何如。
岐伯曰、絡気不足、経気有余者、脈口熱而尺寒也。秋冬為逆、春夏為従。治主病者。

帝曰、経虚絡満何如。
岐伯曰、経虚絡満者、尺熱満、脈口寒濇也。此春夏死、秋冬生也。

帝曰、治此者奈何。
岐伯曰、絡満経虚、灸陰刺陽。経満絡虚、刺陰灸陽。

帝曰、何謂重虚。
岐伯曰、脈気上虚尺虚、是謂重虚。

帝曰、何以治之。
岐伯曰、所謂気虚者、言無常也。尺虚者、行歩恇然。脈虚者、不象陰也。如是者、滑則生、濇則死也。

帝曰、寒気暴上、脈満而実、何如。
岐伯曰、実而滑則生、実而逆則死。

帝曰、脈実満、手足寒頭熱、何如。
岐伯曰、春秋則生、冬夏則死。脈浮而濇、濇而身有熱者死。

帝曰、其形尽満、何如。
岐伯曰、其形尽満者、脈急大堅、尺濇而不応也。如是者、故従則生、逆則死。

帝曰、何謂従則生、逆則死。
岐伯曰、所謂従者、手足温也。所謂逆者、手足寒也。

帝曰、乳子而病熱、脈懸小者、何如。
岐伯曰、手足温則生、寒則死。

帝曰、乳子中風熱、喘鳴肩息者、脈何如。
岐伯曰、喘鳴肩息者、脈実大也。緩則生、急則死。

帝曰、腸澼便血、何如。
岐伯曰、身熱則死、寒則生。

帝曰、腸澼下白沫、何如。
岐伯曰、脈沈則生、脈浮則死。

帝曰、腸澼下膿血、何如。
岐伯曰、脈懸絶則死、滑大則生。

帝曰、腸澼之属、身不熱、脈不懸絶、何如。
岐伯曰、滑大者曰生、懸濇者曰死、以蔵期之。

帝曰、癲疾何如。
岐伯曰、脈搏大滑、久自已。脈小堅急、死不治。

帝曰、癲疾之脈、虚実何如。
岐伯曰、虚則可治、実則死。

帝曰、消癉虚実何如。
岐伯曰、脈実大、病久可治。脈懸小堅、病久不可治。

帝曰、形度骨度脈度筋度、何以知其度也。
帝曰、春亟治経絡、夏亟治経兪、秋亟治六府、冬則閉塞。閉塞者、用薬而少鍼石也。

所謂少鍼石者、非癰疽之謂也。癰疽不得頃時回。癰不知所、按之不応手、乍来乍已。刺手太陰傍三痏、與纓脈各二。掖癰大熱、刺足少陽五。刺而熱不止、刺手心主三。刺手太陰経絡者、大骨之会、各三。暴癰筋緛、随分而痛。魄汗不尽、胞気不足、治在経兪。

腹暴満、按之不下、取手太陽経絡者、胃之募也。少陰兪、去脊椎三寸傍五。用円利鍼。
霍乱、刺兪傍五、足陽明、及上傍三。刺癇驚脈五、鍼手太陰各五。刺経太陽五。刺手少陰経絡傍者一、足陽明一、上踝五寸、刺三鍼。

凡治消癉仆撃、偏枯痿厥、気満発逆。肥貴人、則高梁之疾也。隔塞閉絶、上下不通、則暴憂之病也。暴厥而聾、偏塞閉不通、内気暴薄也。不従内、外中風之病、故痩留著也。蹠跛、寒風湿之病也。

黄帝曰、黄疸、暴痛、癲疾厥狂、久逆之所生也。五蔵不平、六府閉塞之所生也。頭痛耳鳴、九竅不利、腸胃之所生也。