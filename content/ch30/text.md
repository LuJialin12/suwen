# 陽明脈解篇第三十．

黄帝問曰、足陽明之脈病、悪人與火。聞木音、則惕然而驚。鐘鼓不為動、聞木音而驚、何也。願聞其故。
岐伯対曰、陽明者胃脈也。胃者土也。故聞木音而驚者、土悪木也。

帝曰、善。其悪火何也。
岐伯曰、陽明主肉、其脈血気盛。邪客之則熱。熱甚則悪火。

帝曰、其悪人何也。
岐伯曰、陽明厥、則喘而惋。惋則悪人。

帝曰、或喘而死者、或喘而生者、何也。
岐伯曰、厥逆連蔵則死、連経則生。

帝曰、善。病甚則棄衣而走、登高而歌、或至不食数日、踰垣上屋。所上之処、皆非其素所能也。病反能者、何也。
岐伯曰、四肢者諸陽之本也。陽盛則四肢実、実則能登高也。

帝曰、其棄衣而走者、何也。
岐伯曰、熱盛於身、故棄衣欲走也。

帝曰、其妄言罵詈、不避親疏而歌者、何也。
岐伯曰、陽盛則使人妄言罵詈、不避親疏。而不欲食。不欲食、故妄走也。