[ch02-0001] #四気調神大論篇第二#

[ch02-0002] 春三月、此謂発陳、天地倶生、万物以栄、夜臥早起、広歩於庭、被髪緩形、以使志生、生而勿殺、予而勿奪、賞而勿罰、此春気之応、養生之道也、逆之則傷肝、夏為寒変、奉長者少、

[ch02-0003] 夏三月、此謂蕃秀、天地気交、万物華実、夜臥早起、無厭於日、使志無怒、使華英成秀、使気得泄、若所愛在外、此夏気之応、養長之道也、逆之則傷心、秋為痎瘧、奉収者少、冬至重病、

[ch02-0004] 秋三月、此謂容平、天気以急、地気以明、早臥早起、与鶏倶興、使志安寧、以緩秋刑、収斂神気、使秋気平、無外其志、使肺気清、此秋気之応、養収之道也、逆之則傷肺、冬為飧泄、奉蔵者少、

[ch02-0005] 冬三月、此謂閉蔵、水氷地坼、無擾乎陽、早臥晩起、必待日光、使志若伏若匿、若有私意、若已有得、去寒就温、無泄皮膚、使気亟奪、此冬気之応、養蔵之道也、逆之則傷腎、春為痿厥、奉生者少、

[ch02-0006] 天気清浄光明者也、蔵徳不止、故不下也、天明、則日月不明、邪害空竅、陽気者閉塞、地気者冒明、雲霧不精、則上応白露不下、交通不表、万物命故不施、不施則名木多死、悪気不発、風雨不節、白露不下、則菀稾不栄、賊風数至、暴雨数起、天地四時不相保、与道相失、則未央絶滅、

[ch02-0007] 唯聖人従之、故身無奇病、万物不失、生気不竭、逆春気、則少陽不生、肝気内変、逆夏気、則太陽不長、心気内洞、逆秋気、則太陰不収、肺気焦満、逆冬気、則少陰不蔵、腎気独沈、

[ch02-0008] 夫四時陰陽者、万物之根本也、所以聖人春夏養陽、秋冬養陰、以従其根、故与万物沈浮於生長之門、逆其根、則伐其本、壊其真矣、

[ch02-0009] 故陰陽四時者、万物之終始也、死生之本也、逆之則災害生、従之則苛疾不起、是謂得道、道者、聖人行之、愚者佩之、従陰陽則生、逆之則死、従之則治、逆之則乱、反順為逆、是謂内格、

[ch02-0010] 是故聖人不治已病、治未病、不治已乱、治未乱、此之謂也、夫病已成而後薬之、乱已成而後治之、譬猶渇而穿井、闘而鋳錐、不亦晩乎、